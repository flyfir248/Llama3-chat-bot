ഉടലെഴുതുന്ന രംഗരചനകൾ - ദേശാഭിമാനി

അതിവേഗം പരിണാമങ്ങളെ സ്വാംശീകരിക്കാനും കലാത്മകമായി വികസിപ്പിക്കാനും മറ്റേതു
ഭാരതീയ നൃത്തരൂപത്തെക്കാളും കഴിവു തെളിയിച്ച ഭരതനാട്യത്തിന് രമയെപ്പോലുള്ള
കലാകാരികൾ അനിവാര്യമാണ്. ഭരതനാട്യത്തെ രമാവൈദ്യനാഥൻ ആവശ്യപ്പെടുന്നതിനോളം
തന്നെ, തിരിച്ചും പ്രസക്തമായ ഈ വാസ്തവമാണ് അനേകം നർത്തകികളിൽ അവരെ
പ്രസക്തയാക്കുന്നതും. - പ്രശസ്ത തെന്നിന്ത്യൻ നർത്തകി രമാവൈദ്യനാഥന്റെ
കലാജീവിതത്തെക്കുറിച്ച് വേറിട്ടൊരു വിലയിരുത്തൽ.

മദ്രാസ് മ്യൂസിയത്തിലെ ആർട്ട് ഗാലറിയുടെ ചിത്രസമൃദ്ധിയിൽ, എ പി സന്താനരാജിന്റെ
ഒരു പേരിടാച്ചിത്രമുണ്ട്. ജലവിതാനത്തിലേക്ക് ഊർന്നിറങ്ങിയ ഒരു പെണ്ണുടലും ആ
ഉടലിന്റെ തന്മ യെന്നോണം അതിലും ഉഗ്രദീപ്തമായൊരു നിഴലിന്റെ ജലദൃശ്യവും. ചുറ്റും
തീവ്രമായൊരു ഉദ്വേഗത്തോടെ പ്രകൃതിയും കാണാം. ഉടലിനെ ജലം വായിച്ചതെങ്ങനെ എന്ന്
ഉൽക്കണ്ഠയോടെ ഉറ്റുനോക്കുകയാണ് ചുറ്റുമുള്ള ചരാചരം. ചിത്രത്തിന് പേരിടാതെപോയത്
എന്തുകൊണ്ടോ, അറിയില്ല. പക്ഷേ, മെയ്യെഴുത്തിന്റെ കവിത കാൻവാസിൽ ഇങ്ങനെ
പൂത്തുലയുന്നത് അത്യപൂർവമെന്ന് നോക്കിനിൽക്കുന്തോറും ബോധ്യമാവും. ഭാരതീയ
നൃത്തവും അതിന്റെ ഭാവനയും വാസ്തവത്തിൽ ആ പേരിടാച്ചിത്രത്തിലെ ഭാവന യുടെ
സാധൂകരണമാണ്. പൂത്തുലഞ്ഞുനിൽക്കുന്ന ശരീരത്തിന്റെ വസന്തമായാണ് നാം നൃത്തത്തെ
ദർശിച്ചതും വികസിപ്പിച്ചതും. അതിപൗരാണികമായ നമ്മുടെ നടരാജ രൂപത്തിന്റെ നർത്തനില
നോക്കുക; പാദം മുതൽ ശിരസ്സുവരെയുള്ള ഓരോ അംഗങ്ങളും പങ്കെടുക്കുന്ന
ആമൂലാഗ്രനർത്തന സ്വരൂപമാണ് നമ്മുടെ നൃത്തമാതൃക.

ഭരതനാട്യം നമ്മുടെ നൃത്തപാരമ്പര്യത്തിന്റെ ഏറ്റവും ശക്തമായ ആധുനികാവിഷ്കരണമാണ്.
അതുകൊണ്ടുതന്നെ ഈ സമഗ്രാഭിനയ പദ്ധതിയുടെ തിളക്കവും ഭരതനാട്യത്തിന് അനായാസേന
സ്വായത്തമാണ്. നവോത്ഥാനശേഷമുള്ള ഉദ്ഗ്രഥനത്തിലൂടെ അൽപ്പകാലം കൊണ്ട് ഏറെദൂരം
സഞ്ചരിച്ചുതീർത്ത ഭരതനാട്യകല ഇന്ന് ഇത്തരം സമഗ്ര പരിവർത്തനങ്ങൾക്ക്
സാക്ഷിയാവുകയാണ്. സമകാലീന ഭാരതനാട്യത്തിൽ ഈ കലാദർശനത്തിന്റെ ഉജ്വലപ്രത്യക്ഷമാണ്
രമാവൈദ്യനാഥൻ.

കേവലം മുഖാഭിനയമോ കരണശുദ്ധിയോകൊണ്ട് പരിമിതപ്പെട്ടുപോകാതെ, അരങ്ങിൽ
സമഗ്രശരീരാഭിനയത്തിന്റെ കാന്തി ചിതറുന്ന അനുഭവം. അന്യൂനമായ ഭാവനയും വിസ്മയകരമായ
സംവിധാനകലയും സമന്വയിക്കുന്ന പുതിയ ആവിഷ്കരണങ്ങൾ. ഭരതനാട്യത്തിന്റെ ക്ലാസിസത്തോടു
കളവുകാണിക്കാതെ തന്നെ സമകാലിക ലോകത്തോടു പ്രതിസ്പന്ദിക്കുന്ന അവതരണ ശിൽപങ്ങൾ.
രമാവൈദ്യനാഥന്റെ സഞ്ചാരം ഭരതനാട്യത്തിൽനിന്ന് കാലം ആവശ്യപ്പെടുന്നൊരു
പാതയിലൂടെയാണ് മുന്നേറുന്നത്. അതിവേഗം പരിണാമങ്ങളെ സ്വാംശീകരിക്കാനും കലാത്മകമായി
വികസിപ്പിക്കാനും മറ്റേതു ഭാരതീയ നൃത്തരൂപത്തെക്കാളും കഴിവു തെളിയിച്ച
ഭരതനാട്യത്തിന് രമയെപ്പോലുള്ള കലാകാരികൾ അനിവാര്യമാണ്. ഭരതനാട്യത്തെ
രമാവൈദ്യനാഥൻ ആവശ്യപ്പെടുന്നതിനോളം തന്നെ, തിരിച്ചും പ്രസക്തമായ ഈ വാസ്തവമാണ്
അനേകം നർത്തകികളിൽ അവരെ പ്രസക്തയാക്കുന്നതും.
പിറക്കുന്നതിന് ഒരു ദിവസം മുമ്പ് ജനിച്ചവൾ

ജനിക്കുമ്പോഴല്ല, സ്വജീവിതത്തിന്റെ അർഥം കണ്ടെത്തുന്ന നിമിഷത്തിലാണ് ഒരാൾ തന്റെ
ജീവിതം ആരംഭിക്കുന്നത് എന്നു പറയാറുള്ളത് ശരിയെങ്കിൽ, രമ ജീവിതമാരംഭിക്കുന്നത്
ഭൂമിയിലേക്ക് പിറക്കുന്നതിനും ഒരു ദിവസം മുൻപാണ്. ഒരു നൃത്ത പരിപാടി കാണാൻ
നിറവയറുമായി പോയതായിരുന്നു രമയുടെ അമ്മ മാധവി ഗോപാലകൃഷ്ണൻ. പ്രസിദ്ധ നർത്തകി
യാമിനി കൃഷ്ണമൂർത്തിയുടെ നൃത്തപരിപാടി. നിറഞ്ഞ സദസ്സിൽ പിന്നിലായിപ്പോയി അവർ.
അവസാന ഇനം ഒരു കുച്ചിപ്പുഡിയാണ്. യാമിനി തരംഗം ചെയ്യുമ്പോൾ താലത്തിൽ
കാലുവച്ചുള്ള പ്രയോഗം കാണാനായി ആവേശഭരിതയായിത്തീർന്ന അമ്മ കസേരക്കു മുകളിൽ
എഴുന്നേറ്റുനിന്നു. വയറിനുള്ളിൽ കിടന്ന് കുഞ്ഞുരമ അമ്മയെ ഇടിച്ചും
തൊഴിച്ചുംകൊണ്ടിരുന്നു. ഇത് പെൺകുഞ്ഞാണെങ്കിൽ ഇവളെ നൃത്തം പഠിപ്പിക്കണം എന്ന്
അപ്പോഴാണ് അവരാദ്യം ചിന്തിക്കുന്നത്. കൃത്യം അന്ന് രാത്രി, രമ ജനിച്ചു.
തീർന്നില്ല, രമയ്ക്ക് ആറു വയസ്സുള്ളപ്പോഴാണ്, ഒരു ദിവസം പത്രത്തിൽ ഒരു പരസ്യം
കണ്ടത് - യാമിനി കൃഷ്ണമൂർത്തി ഡൽഹിയിൽ ഡാൻസ് ക്ലാസ് ആരംഭിക്കുന്നു.
ജനത്തിനു മുൻപേ തുടങ്ങിയ കലാപാരസ്പര്യത്തിന്റെ സാക്ഷാത്കാരമെന്നോണം രമ യാമിനി
കൃഷ്ണമൂർത്തിയുടെ ശിഷ്യയായി.

ഭരതനാട്യത്തിലും കുച്ചിപ്പുഡിയിലും ഒരുപോലെ അവഗാഹവും പ്രകടനശേഷിയുമുണ്ടായിരുന്ന
യാമിനി കൃഷ്ണമൂർത്തിയുടെ നൃത്തപരിപാടികൾ ഇന്ത്യയിലുടനീളം പ്രചാരമാർജിച്ച
കാലം. യാമിനിയുടെ ആദ്യ ശിഷ്യയായിരുന്നു രമ. സെൻട്രൽ ഡൽഹിയിലുള്ള യാമിനി
കൃഷ്ണമൂർത്തിയുടെ ക്ലാസ്സിലേക്ക് രണ്ടു ബസ് മാറിക്കയറി, ഡാൻസ് ക്ലാസ്സിനു
പോയിരുന്ന പെൺകുട്ടിയെ ഇന്നും രമ അഭിമാനപൂർവം ഓർക്കും. ഒരു കാരണവും
വേനൽക്കാലത്ത് ഡൽഹിയിൽ വീശുന്ന പൊടിക്കാറ്റടക്കം ഒന്നും ഡാൻസ് ക്ലാസിൽ
നിന്നു രക്ഷപ്പെടാനുള്ള ഉപാധിയായിരുന്നില്ല. ചില ദിവസങ്ങളിൽ ക്ലാസ്സിനു
ചെല്ലുമ്പോൾ യാമിനിയമ്മയുടെ പ്രാക്ടീസ് നടന്നുകൊണ്ടിരിക്കുകയാവും.
തൊട്ടുമുന്നിലിരുന്ന് ഗുരുനാഥ നൃത്തം ചെയ്യുന്നത് രമ കാണും. അപ്പോൾ താനൊരു
ഉറുമ്പാണെന്നും മുന്നിൽ നടക്കുന്ന നൃത്തം ഭീമാകാരമാർജിക്കുന്നതായും തോന്നും.
ചെറുപ്പത്തിൽ തോന്നിയിരുന്ന ആ ഫാന്റസി ഇന്നും തന്റെ നൃത്തദർശനത്തിന്റെ കാതലായി
രമ കരുതുന്നു. നർത്തകി വളരെ ചെറുതാണ്. നൃത്തം നർത്തകിയെക്കാൾ എത്രയോ വിപുലമായ
ഒന്നാണ്.

യാമിനി കൃഷ്ണമൂർത്തി തികഞ്ഞ പാരമ്പര്യശിക്ഷണത്തിലൂടെ രമയെ മുന്നോട്ടു
നയിക്കുകയായിരുന്നു. പത്താം വയസ്സിൽ രമയുടെ അരങ്ങേറ്റം നടന്നു. പിന്നീട് പല
സ്ഥലങ്ങളിലേക്കും യാമിനി കൃഷ്ണമൂർത്തി ശിഷ്യയെയും കൂട്ടിക്കൊണ്ടുപോകും.
മിക്കവാറും സ്ഥലങ്ങളിൽ അക്കാലത്ത് യാമിനിയുടെ നൃത്ത പരിപാടിയിൽ ആദ്യപകുതി
ഭരതനാട്യവും രണ്ടാം പകുതി കുച്ചിപ്പുടിയുമായിരുന്നു. ആദ്യപകുതിക്കുശേഷം വസ്ത്രം
മാറാനായി എടുക്കുന്ന അഞ്ചുമിനിറ്റ് ഇടവേളയിൽ രമ ഒരു തില്ലാന ചെയ്യും. അതിവേഗം
നടക്കുമായിരുന്ന യാമിനി കൃഷ്ണമൂർത്തിക്കൊപ്പം എത്താൻ പിന്നാലെ ഓടിയിരുന്ന
രമയുടെ ആ ദിവസങ്ങളാണ് അവരുടെ തുടർന്നുള്ള കലാദർശനത്തെ ഉരുവപ്പെടുത്തിയത്. വളരെ
ചെറുപ്പത്തിൽത്തന്നെ രമയ്ക്ക് നൃത്തം കൊറിയോഗ്രാഫി ചെയ്യാനുള്ള
താൽപ്പര്യമുണ്ടായിരുന്നു. പന്ത്രണ്ടു വയസ്സുള്ള സമയത്താണ്, വിജയ ദശമി ദിവസം
യാമിനിയമ്മക്കു മുന്നിൽ ഞാനൊരു പുതിയ വർണം കൊറിയോഗ്രാഫി ചെയ്തിട്ടുണ്ടെന്ന് രമ
അറിയിക്കുന്നത്. അത്ഭുതത്തോടെ, ""അപ്പുഡിയാ! ഇന്ത കുട്ടിപ്പാപ്പാ ഏതോ കൊറിയോഗ്രാഫി
പണ്ണിയിര്ക്ക്, പാക്കലാമേ! ശരി പോട്'' എന്ന് യാമിനിയമ്മ ചുറ്റുമുള്ളവരെയെല്ലാം
വിളിച്ചു. ബാല്യകൗതുകവും അതിന്റെ നിഷ്കളങ്കതയുമുള്ള ആ കൊറിയോഗ്രാഫി
കണ്ടുതീർന്നതും യാമിനി ശിഷ്യയെ മനസ്സുതുറന്ന് അഭിനന്ദിച്ചു. ഇനി കൊറിയോഗ്രാഫി
ചെയ്തു ശീലിക്കണമെന്നും ഉപദേശിച്ചു. അനാവശ്യമാംവിധം ഗൗരവക്കാരിയാകാതെയും പലപ്പോഴും
ശിഷ്യയുടെ പ്രവൃത്തികളെ അഭിനന്ദിച്ചും എന്നാൽ മനസ്സിൽ ആദരവുകലർന്ന ഒരു പേടി
നിലനിർത്തിയും പെരുമാറിയിരുന്ന തന്റെ ഗുരുനാഥയുടെ ശിക്ഷണകാലം നൃത്തത്തോടൊപ്പം
വ്യക്തിത്വത്തിന്റെയും രൂപീകരണകാലമായിരുന്നു എന്ന് ഇന്നു തിരിഞ്ഞുനോക്കുമ്പോൾ രമ
തിരിച്ചറിയുന്നു.

വിവാഹത്തിനുശേഷം രമയുടെ നൃത്തജീവിതമെന്താവുമെന്ന ഉത്കണ്ഠയുമായി ഒരു ജ്യോതിഷിയെ
ചെന്നുകണ്ട രമയുടെ അമ്മയോട് അദ്ദേഹം പറഞ്ഞത് ""ഉപേക്ഷിക്കണമെന്നു വച്ചാൽ പോലും
നൃത്തമുപേക്ഷിക്കാനാവാത്ത ഒരു വീട്ടിലേക്കാവും ഈ കുട്ടി വിവാഹിതയായി ചെന്നെത്തുക''
എന്നായിരുന്നത്രെ. ഏതായാലും പത്തൊമ്പതാം വയസ്സിൽ ഒരു നൃത്ത പരിപാടിയുടെ
സ്ഥലത്തുനിന്ന് ആകസ്മികമായി കണ്ടുമുട്ടിയ ചെറുപ്പക്കാരനുമായി ആദ്യത്തെ
കാഴ്ചയിൽത്തന്നെ പ്രണയത്തിലാവുകയും തുടർന്ന് വിവാഹത്തിലെത്തിച്ചേരുകയും ചെയ്തു
രമ. വിവാഹത്തോടെ ജീവിതം രമാവൈദ്യനാഥൻ എന്ന പ്രൊഫഷണൽ നർത്തകിയിലേക്ക്
പ്രവേശിക്കുകയായിരുന്നു. രമയുടെ ഭർത്താവ് കാമേഷിന്റെ അമ്മ പ്രസിദ്ധ നർത്തകി
സരോജ വൈദ്യനാഥനായിരുന്നു. ശാസ്ത്രീയതയാർന്ന നൃത്തപഠനം യാമിനി കൃഷ്ണമൂർത്തിയിൽ
നിന്നായിരുന്നുവെങ്കിൽ ഒരു മികച്ച ഡാൻസർ എന്ന നിലയിൽനിന്നും പ്രൊഫഷണൽ
നർത്തകിയിലേക്കുള്ള പരിണാമത്തിന്റെ പടവുകൾ രമ പരിചയ പ്പെട്ടത് സരോജ
വൈദ്യനാഥനിൽ നിന്നാണ്. നൃത്തം ചെയ്യുക എന്നത് കേവലമായൊരു ആനന്ദമായിരുന്ന രമയുടെ
ബാല്യകൗമാരങ്ങളിൽനിന്ന് നൃത്തത്തെ ജീവിതമായി കാണാനുള്ള ഗൗരവത്തിലേക്ക് രമ
സഞ്ചരിച്ചത് തുടർന്നുള്ള കാലത്താണ്.

ഡൽഹിയിൽ വളർന്ന രമയ്ക്ക് ചെന്നൈയിൽ വളർന്നുവന്ന നർത്തകികളിൽനിന്ന്
അടിസ്ഥാനപരമായ ചില വ്യത്യാസങ്ങളുണ്ടായിരുനു. അവയാണ് രമ വൈദ്യനാഥന്റെ ദൗർബല്യവും
ശക്തിയുമായി പരിണമിച്ചത് എന്നുപറയാം. ഭരതനാട്യത്തിന്റെ പരമ്പരാഗതചരിത്രം
അനുശീലിച്ചുപോന്ന ക്ലാസിക്കൽ സൗന്ദര്യഘടകങ്ങൾ പലതും ആ അനുപാതത്തിലും ആവിഷ്കരണ
പ്രകൃതിയിലും രമയിൽ കാണാനാവില്ല. എന്നാൽ രമയുടെ നൃത്തം വ്യത്യസ്തമായൊരു
അനുഭവമായി മാറിയത് അതേ സവിശേഷതകൊണ്ടാണ്. സ്വകീയമായൊരു സർഗാത്മകഭാവനയെ രമ
വ്യാവർത്തിപ്പിച്ചെടുത്തതിനു പ്രധാന കാരണം, ചെന്നൈയിലെ ഭരതനാട്യത്തിന്റെ
സ്ഥിരവാർപ്പുകൾ വേണ്ടത്ര അനുഭവിക്കാൻ കഴിയാഞ്ഞതുകൊണ്ടു കൂടിയാണ്. യാമിനി
കൃഷ്ണമൂർത്തിയിൽ നിന്നു പകർന്ന വേറിട്ടതും വിലോഭനീയവുമായ നൃത്ത സംസ്കാരവും
പൊതുവെ ഭരതനാട്യത്തിന് അന്യമായൊരു സൗന്ദര്യസംസ്കാരത്തിൽ നിന്നു വരുന്നതിന്റെ
ദർശന വ്യതിയാനവും ചേർന്ന് രമയുടെ നൃത്തവും നൃത്തസംവിധാനവും സ്വന്തം കാലിൽ
നിൽക്കുന്നൊരു വേറിട്ടമാനം നേരത്തെയാർജിച്ചു. ക്രമേണ പാകതയാർജിച്ച പ്രസ്തുത
കലാഭാവനയാണ് ഇന്ന് രമയുടെ ഭരതനാട്യത്തിന് കാണുന്ന നവീനാനുഭൂതിക്കു കാരണം.
മാഞ്ഞുപോവാത്ത ബ്രാഹ്മണ്യധാരകൾ

ദാസീനൃത്തത്തിൽനിന്ന് പരിഷ്കൃത നൃത്തത്തിലേക്കും സദിരാട്ടമെന്ന
ദാസിയാട്ടത്തിൽനിന്ന് ഭരതനാട്യമെന്ന പരിഷ്കൃത നാമധേയത്തിലേക്കും സഞ്ചരിച്ച
ഭരതനാട്യത്തിന്റെ ചരിത്രം ഏറ്റവും കടപ്പെട്ടിരിക്കുന്നത് കലാക്ഷേത്ര സ്ഥാപകയായ
രുഗ്മിണീദേവി അരുണ്ഡേലിനോടാണ്. അന്നുവ രെ തമിഴ്നാട്ടിലെ ദാസിയാട്ടത്തിനുണ്ടായിരുന്ന
അധഃകൃത സാഹ ചര്യത്തെ ഇ കൃഷ്ണയ്യരും രുഗ്മിണീദേവിയും പൊളിച്ചുപണിതത് ചരിത്രമാണ്.
ബ്രിട്ടീഷ് ഇന്ത്യയിലെ ആദ്യ സ്ത്രീ നിയമസഭാംഗമായിരുന്ന ഡോ. മുത്തുലക്ഷ്മി റെഡ്ഡിയും
കൃഷ്ണയ്യരും തമ്മിൽ ഒരു പൊതുപരിപാടിയിൽ ദേവദാസികളുടെ സാന്നിധ്യം
ഉണ്ടായിരുന്നതിനെക്കുറിച്ചു നടന്ന യുദ്ധമാണ് 1932 ലെ ചിത്രമെങ്കിൽ, ഏതാനും
വർഷങ്ങൾ കൊണ്ടുതന്നെ രുഗ്മിണീദേവിയും പുതിയൊരു നർത്തകസമൂഹവും
ഭരതനാട്യത്തിന്റെ ജാതകം തിരുത്തിക്കുറിച്ചു. തങ്ങളുടെ സ്വകാര്യസ്വത്തെന്നോണം തമിഴ്
ബ്രാഹ്മണസമൂഹം പരിലാളിക്കുന്ന കർണാടക സംഗീതവുമായി ഭരതനാട്യവും
കണ്ണിചേർക്കപ്പെടുകയും തമിഴ് ബ്രാഹ്മണപ്പെൺകുട്ടികൾക്ക് കല്യാണമാർക്കറ്റിലെ
ഗുണഗണങ്ങളിലൊന്നായിപ്പോലും ഭരതനാട്യം മാറുകയും ചെയ്തു. മദ്രാസ് മ്യൂസിക്ക് അക്കാദമി
സ്ഥാപിക്കപ്പെട്ടതോടെ, മദിരാശി കേന്ദ്രീകരിച്ച് നടക്കുന്ന
സംഗീതനൃത്തസംസ്കാരത്തിലേക്ക് ബ്രാഹ്മ ണിക്കൽ അധിനിവേശം പൂർണമായി.
പിന്നീടിന്നോളം, ബ്രാഹ്മണിസത്തിന്റെ പിടിയിൽനിന്ന് അവയ്ക്കു മോചനം
ലഭിച്ചിട്ടില്ല. ഏതു നർത്തകിയുടെയും ഗായകന്റെയും സ്വക്ഷേത്രത്തിലുള്ള
മികവിനപ്പുറം പ്രസക്തമാവുന്നത് ജാതിയാണെ ന്ന ദുരവസ്ഥ ഈ കലകളിൽ പരസ്യമായൊരു
രഹസ്യമാണ്.

ശ്രദ്ധിക്കുക, ഈ ആധുനികാനന്തര കാലത്തെ രമാവൈദ്യനാഥൻ എന്ന പാലക്കാട്ടുകാരിയായ
അബ്രാഹ്മണനർത്തകി നേരിട്ട ഏറ്റവും ശക്തമായ വെല്ലുവിളിയും പ്രതിസന്ധിയും ഇതേ
ബ്രാഹ്മണ്യധാരയുടേതാണ്. "മലയാളിപ്പെണ്ണ്' എന്തു ഭരതനാട്യം ചെയ്യാനാണ് എന്ന നിന്ദ,
അതോടൊപ്പം ബ്രാഹ്മണകുലജാതയല്ല എന്ന അവഗണനയും. അന്യൂനവും വേറിട്ടതുമായ ഭാവനയും
അതാവിഷ്കരിക്കാനാവശ്യമായ രംഗപ്രയോഗ വൈദഗ്ധ്യവും ഒത്തിണ ങ്ങിയ രമയെപ്പോലൊരു നർത്ത
കിക്ക് അനേക വർഷങ്ങൾ ബ്രാഹ്മണാധീശത്വത്തിന്റെ തമസ്കരണമേറ്റുവാങ്ങേണ്ടിവന്നു
എന്നറിയുമ്പോഴാണ് ഇന്ത്യൻ കലാസാംസ്കാരികരംഗം സ്വാത ന്ത്ര്യലബ്ധിക്ക് ഇത്രയും
വർഷങ്ങൾക്കുശേഷവും എത്തിപ്പെട്ടിരിക്കുന്ന ദുരന്തം തിരിച്ചറിയാനാവുക.

വാസ്തവത്തിൽ മറ്റേത് ഇന്ത്യൻ ശാസ്ത്രീയ നൃത്തകല യെക്കാളും വിസ്തൃതമായ ഭാവന യുടെ
കാൻവാസ് എന്നും ഭരതനാട്യത്തിന് സ്വായത്തമായിരുന്നു. അനേകം ഇന്ത്യൻ ഭാഷകളിലേക്ക്
നൃത്തത്തിന്റെ കലാംശത്തെ ബലികഴിക്കാതെതന്നെ പരാവർത്തനം ചെയ്യപ്പെടാൻ മാത്രം
ആന്തരികസ്ഥൈര്യമുള്ള ഭരതനാട്യത്തിന്റെ ഈ ജനകീയമായ ആധുനികമുഖത്തിനുള്ളിൽ കടുത്ത
ബ്രാഹ്മണാധീശത്വം നിലനിൽക്കുന്നു എന്നതാണ് ഭരതനാട്യത്തിന്റെ ബഹുസ്വരതയാർന്ന
വികാസത്തെ വാർപ്പുമാതൃകകളിലേക്കു പരിമിതപ്പെടുത്തിയ പ്രധാന ഘടകം. രമയുടെ
ആവിഷ്കരണരീതിശാസ്ത്രം മുഖ്യധാരാബ്രാഹ്മണനിൽനിന്ന് വ്യത്യസ്തവും രമയുടെ ജാതീയനില
അബ്രാഹ്മണീയവും രമയുടെ പ്രാദേശിക സ്വത്വം ഒരു മലയാളിയുടേതുമാവുന്നതോടെ,
അവഗണനക്കുള്ള അർഹതപ്പട്ടിക പൂർത്തിയായി. ഈ അധികാര രാഷ്ട്രീയത്തിന്റെ
ഇടപെടലുകളിൽനിന്ന് രമാവൈദ്യനാഥൻ സ്വന്തം ഇടം നിർമിച്ചെടുത്തത് ആസ്വാദകരുടെ
മുക്തകണ്ഠ പ്രശംസ ഏറ്റുവാങ്ങിക്കൊണ്ടാണ്. ഏതുതരം അധീശത്വശ്രമങ്ങൾക്കും കലയിൽ
ഒരു പരിധിയുണ്ട്. സഹൃദയസമൂഹം ഒരു കലാകാരിയെ അംഗീകരിക്കുന്നതോടെ മറ്റെല്ലാം
മാഞ്ഞുപോകും. രമാവൈദ്യനാഥൻ തന്റെ വഴി തുറന്ന് മുന്നോട്ടുപോയതും ഈ കറകളഞ്ഞ
സാധനയുടെ മാർഗത്തിലൂടെയാണ്. രമയുടെ നൃത്തസവിശേഷ തകളെയും
നൃത്തസംവിധാനവിശേഷങ്ങളെയും പരിചയപ്പെടുമ്പോൾ ഇതു ബോധ്യമാവും.
സമഗ്രശരീരത്തിന്റെനൃത്തനിർമിതികൾ

മേൽപ്പറഞ്ഞ ബ്രാഹ്മണാധീശത്വം ഭരതനാട്യത്തിൽ നിർമിച്ച വാർപ്പുമാതൃകകൾ
നൃത്തത്തിന്റെ ആന്തരികതലത്തിൽ ഇടപെട്ടത്, നൃത്തത്തിന്റെ സമഗ്രഘടനയെ
ശിഥിലീകരിച്ചുകൊണ്ടാണ്. ശരീരമൊന്നാകെ പങ്കെടുക്കുന്ന ഭാരതീയ നൃത്തത്തിന്റെ
സമഗ്രദർശനത്തെ ചില പ്രത്യേക അഭിനയപദ്ധതികളുടെ വരേണ്യതാസ്ഥാപനത്തിലൂടെ,
ഉപാംഗാഭിനയമാക്കി ചുരുക്കുക എന്നത് ഇതിലൊന്നാണ്. ഭാവത്തിനായി പ്രത്യേക
ക്ലാസ്സുകൾ, അതിൽ പഠിപ്പിക്കുന്ന ഭാവമാകട്ടെ മുഖാഭിനയത്തിന്റെ ചില ശൈലീകരിച്ച
സ്ഥിരമാതൃകകളും. എല്ലാവരിലും ഒരേപോലെ പടരുന്ന സഞ്ചാരികളും അവയുടെ അനിയന്ത്രിതമായ
ഉപയോഗവും പടർന്നതോടെ, ഭരതനാട്യത്തിന്റെ ഏറ്റവും ബലിഷ്ഠഘടകമായ നൃത്തത്തിന്റെ
സമഗ്രശരീരനില കൈമോശം വരുന്ന സ്ഥിതി കാണാം. എന്നാൽ ഏതെങ്കിലുമൊരു അംഗത്തിന്റെ
അമിതാഭിനയത്തിനു പകരം സമഗ്രശരീരത്തിന്റെ അഭിനയം വഴി, ഭാവത്തിന്റെ ശരീരവൽക്കരണമാണ്
രമാവൈദ്യനാഥന്റെ നൃത്തത്തിൽ സാധ്യമാവുന്നത്. ഭരതനാട്യത്തിലെ ഏകതാനമായ
സൗന്ദര്യകൽപ്പനകളിൽ നിന്ന് മോചിതമായ ഒരു സ്വത ന്ത്രഭാവനാതലം അവർ
കണ്ടെത്തുന്നു. ആമൂലാഗ്രശരീരമുപയോഗിച്ച് അതിന് രംഗപാഠം ചമയ്ക്കുന്നു. ഇത്തരത്തിൽ
മെയ്യക്ഷരങ്ങൾകൊ ണ്ടെഴുതിയ കവിതയാണ് രമ വൈദ്യനാഥന്റെ മിക്ക കലാശിൽപ്പങ്ങളും.

"അഭിനയക്ലാസ്' എന്ന പേരിൽ ആധുനിക ഭരതനാട്യത്തിൽ നടന്നതെന്ത് എന്നു
പരിശോധിക്കപ്പെടേണ്ടതാണ്. സവർണ ഭാവുകത്വത്തിന്റെ പഴക്കവും ജീർണതയുമുള്ള
ലോകധർമിയായ സഞ്ചാരികളെയാണ് പലപ്പോഴും ഭരതനാട്യക്കാരികളിൽ ഭൂരിപക്ഷവും
അഭിനയമെന്ന് വിളിച്ചുപോന്നത്. സ്ത്രീയെ കേവലം ഉപഭോഗവസ്തുവായി കാണുന്ന പതിനെട്ടാം
നൂറ്റാണ്ടിലെ ബ്രാഹ്മ ണാധീശത്വഘടനക്കും ആൺകോയ്മാവ്യവസ്ഥക്കും അനുസൃതമായി
ചെത്തിമിനുക്കപ്പെട്ട നായികാസങ്കൽപ്പനങ്ങളും അവയ്ക്ക് ലൗകികഛായയുള്ള സഞ്ചാരികളും
ചേർന്ന് ഭരതനാട്യത്തിന്റെ അഭിനയസ്വരൂപം ആഴമില്ലാത്ത വാർപ്പുമാതൃകകളായി
രൂപപ്പെടുത്തുകയാണ് അഭിനയക്ലാസ്സുകൾ പ്രധാനമായും ചെയ്തത് എന്നതാണ് വാസ്തവം.
പദങ്ങൾക്കും ജാവളികൾക്കും ചെയ്യാനുള്ള ഗോഷ്ടികൾകൊണ്ട്
അഭിനേത്രിയായിത്തീരാവുന്ന ഉപരിപ്ലവസാഹചര്യം ഭരതനാട്യത്തിൽ
പടർന്നുപിടിച്ചപ്പോൾ വഴിമാറി നടന്ന നർത്തകികൾ മാളവിക സരുക്കായും
അലർമേൽവള്ളിയും പോലെ അപൂർവപ്രതിഭകൾ മാത്രമാണ്. അവരുടെ മാർഗത്തിലാണ് രമ
വൈദ്യനാഥൻ തന്റെ അഭിനയത്തെ സ്ഥാപിച്ചെടുക്കുന്നത്. "രമക്ക് അഭിനയിക്കാനറിയില്ല'
എന്ന് ഒറ്റവാക്കിൽ വിമർശിക്കാൻ ബ്രാഹ്മണിസത്തിന്റെ വാർപ്പുമാതൃകകൾക്കും
അവരുടെ നൃത്തം കണ്ടുശീലിച്ച കണ്ണുകൾക്കും എളുപ്പമായിരുന്നു. എന്നാൽ അഭിനയം
മുഖംകൊണ്ടു ചെയ്യുന്ന കേവലസഞ്ചാരികളുടെ ഉത്സവ ക്കാഴ്ച്ചയല്ല എന്നും അമൂലാഗ്ര ശരീരം
പങ്കെടുക്കുന്നതും കേവലദൃശ്യഭംഗിക്ക് ഏറെ ഉയരത്തിലുള്ളൊരു പ്രതലത്തെ
കൈയെത്തിപ്പിടിക്കുന്നതുമായ വ്യാഖ്യാനപ്രക്രിയയാണ് എന്നും രമ തിരിച്ചറിയുന്നത്
മനസ്സിലാക്കാൻ സമയമെടുത്തു.

ശരീരം നിഷ്ക്രിയവും വ്യവ ഹാരബാഹ്യവുമാണെന്ന കാഴ്ച പ്പാട് കാർട്ടീഷ്യൻ
സമീപനങ്ങളുടേതാണ്. ചൈതന്യം ഒഴിഞ്ഞ ഇടമായും നിത്യമായ ഒരു വീഴ്ച്ചയുടെ, പാപത്തിന്റെ
നിശബ്ദസ്മാരകമായും ശരീരം മാറ്റിനിർത്തപ്പെട്ടിട്ടുണ്ട്. സാർത്രിന്റെയും സിമോൺ
ദ് ബുവ്വയുടെയും പോലും പഠനങ്ങളിൽ ശരീരം ഒരു നിശബ്ദ യാഥാർഥ്യമാണെന്ന് ജൂഡിത്
ബട്ളർ നിരീക്ഷിക്കുന്നത് ശ്രദ്ധിക്കുക. ശരീരത്തെ ഒരു സാംസ്കാരികപാഠമായി കാണുകയും
മൂല്യങ്ങൾക്ക് ആവിഷ്കാരം നൽകുന്ന, സംസ്കാരത്തിന്റെ സവിശേഷതകൾ പേറുന്ന ഒന്നായി
ശരീരത്തെ നിർവചിക്കുകയും ചെയ്യുന്ന നിരീക്ഷണങ്ങൾ എഴുപതുകളോടെയാണ്
പാശ്ചാത്യസമൂഹത്തിലടക്കം കടന്നുവരുന്നത്. ഫൂക്കോ ശരീരരാഷ്ട്രീയത്തിന്റെ
സങ്കീർണതകളിലേക്ക് കടക്കുന്നത് ഈ പശ്ചാത്തലത്തിലാണ്. ശരീരം നേരിട്ട്
രാഷ്ട്രീയത്തിലിടപെടുന്നുവെന്നും അധികാരബന്ധങ്ങൾക്ക് ശരീരത്തിൽ
സ്വാധീനമുണ്ടെന്നും ഫൂക്കോ നിരീക്ഷിക്കുന്നു.

ശരീരമെന്നത് ഉപയുക്തമായ ഒരു ശക്തിയായിരിക്കണമെ ങ്കിൽ അത് ഉൽപ്പാദനക്ഷമവും
വിഷയീകരിക്കപ്പെട്ടതും ആയിരിക്കണം എന്നു ഫൂക്കോ നിരീക്ഷിച്ചു. വിഷയീകരണത്തിൽ
ശരീരത്തെക്കുറിച്ചുള്ള സവിശേഷമായ ജ്ഞാനമുണ്ട്. ഈ ജ്ഞാനമാണ് വിഷയീകരണത്തെ
സാധ്യമാക്കുന്നതും. ഇത് ശാരീരിക പ്രവർത്തനങ്ങളെക്കുറിച്ചോ ശരീരത്തെ എങ്ങനെ
കീഴ്പ്പെടുത്താം എന്നതിനെക്കുറിച്ചോ ഉള്ള ജ്ഞാനമല്ല. ശരീരത്തിന്റെ രാഷ്ട്രീയ
സാങ്കേതികതയെക്കുറിച്ചുള്ള ജ്ഞാനമാണ്. ശരീരത്തിൽ അധികാരബന്ധങ്ങളുടെ മുദ്രണം
(inscription) നടന്നുകൊണ്ടിരിക്കുന്നു. അതുകൊണ്ടുതന്നെ ശരീരം ലിംഗ, വംശ,
വർഗഭേദങ്ങൾ രൂപീകരിക്കുകയും പ്രതിഫലിപ്പിക്കുകയും ചെയ്യുന്ന പ്രതലമാണ് എന്ന്
ഫൂക്കോ സുവ്യക്തമായി സിദ്ധാന്തിക്കുന്നുണ്ട്. സംസ്കാരത്തിന്റെ സർവമുഖങ്ങളും
അപ്രതീക്ഷിതമായ രീതിയിൽ ഏറ്റുമുട്ടുന്ന, മത്സരിക്കുന്ന വേദിയിലാണ് ഏതു
കലാപ്രത്യക്ഷവും രൂപവൽക്കരിക്കപ്പെടുന്നത്. സാംസ്കാരിക സംവാദത്തിന്റെ ക്ഷേത്രത്തെ
"പൊതുസംസ്കാരം' എന്ന് അർജുൻ അപ്പാദുരൈ വിശേഷിപ്പിക്കുന്നു.

ജ്ഞാനം, അധികാരം, വാഹകം(agency) എന്നിവ തമ്മിലുള്ള മാറിക്കൊണ്ടിരിക്കുന്ന
ബന്ധങ്ങൾ സജീവമായ ഒരു കല പ്രകാശിപ്പിച്ചുകൊണ്ടിരിക്കും. ബ്രാഹ്മണാധീശത്വവും
അതിന്റെ അടിസ്ഥാനവർഗവൈരുധ്യമായ ആൺകോയ്മയും ചേർന്ന് നിർമിക്കപ്പെട്ട
ഭരതനാട്യത്തിന്റെ നർത്തകശരീരങ്ങളോട് ഡൽഹിയിൽ ജനിച്ചുവളരുകയും വ്യത്യസ്തമായ
ജ്ഞാനാധികാര വ്യവസ്ഥയിലൂടെ കടന്നുപോവുകയും ചെയ്ത രമ വൈദ്യനാഥന്റെ ശരീരം
ഇടഞ്ഞുനിൽക്കുന്നത് കേവലം യാദൃശ്ചികതയല്ല. സ്ഥൈര്യമാർന്ന ശരീരഭാഷയുടെ ആർജവം
മുതലാളിത്ത സമൂഹത്തിന്റെ ആധുനികപശ്ചാത്തലത്തിൽ വളർന്ന രമയിൽ നൈസർഗികമാംവിധം
നിലീനമാണ്. ആകർഷണീയമായ പ്രകടനമികവിനപ്പുറം ഉൾക്കനമുള്ള ശരീരവ്യവഹാരം
രമാവൈദ്യനാഥനിൽ ദർശിക്കാനാവുന്നത് സൂക്ഷ്മതലത്തിൽ രാഷ്ട്രീയപരിസരത്തിലുള്ള ഈ
വ്യതിയാനം കൊണ്ടാണെന്നത് വ്യക്തമാണ്.

ആധുനിക ദില്ലിയിൽ ജനിച്ചുവളരുകയും വ്യത്യസ്തമായൊരു ഭൂപ്രദേശത്തിന്റെയും ബോധന
ശാസ്ത്രത്തിന്റെയും സാംസ്കാരികാന്തരീക്ഷത്തിന്റെയും മുദ്രകൾ പേറുകയും ചെയ്യുന്ന
രമയുടെ ശരീരം അരങ്ങിനെ സമീപിക്കുന്നത് മദിരാശിയിലെ നർത്തകീരൂപങ്ങളുടെ
മാതൃകയിലാവാൻ ഒരു വഴിയുമില്ല. മേൽപ്പറഞ്ഞ സൗന്ദര്യദർശനത്തിൽ മാത്രമല്ല,
സൂക്ഷ്മതലത്തിൽ ശരീരവ്യവഹാരത്തിൽത്തന്നെ രമയുടെ നർത്തനസ്വഭാവം
പൊതുസ്വഭാവത്തിൽനിന്ന് വേറിട്ടുനിൽക്കുന്നത് കേവലം യാദൃശ്ചികതയല്ല എന്നർഥം.
ഇണക്കമുള്ള ശരീരങ്ങൾ (Docile bodies) നിർമിക്കലാണ് സ്ഥാപനങ്ങളുടെ ലക്ഷ്യം. ഏതു
കലാനിർമിതിയും സ്ഥാപനവൽക്കരിക്കുന്നതിലൂടെ ലക്ഷ്യമിടുന്നതും സാക്ഷാത്കരിക്കാൻ
ശ്രമിക്കുന്നതും അതാണ്. ഏകതാനസ്വഭാവമുള്ള ശിക്ഷണം കൊണ്ട് സാധ്യമാക്കുന്നത് ഈ
ഏകീകൃതാവസ്ഥയുള്ള ശരീരങ്ങളുടെ നിർമിതിയാണ്. അവയെ അതിജീവിച്ചുകൊണ്ട് ശരീരം അതിന്റെ
സ്വാതന്ത്ര്യത്തെ പ്രഖ്യാപിക്കുമ്പോഴാണ് പലപ്പോഴും കല അതിന്റെ ധർമത്തെ
സത്യസന്ധമായി നിറവേറ്റുന്നത്. ഭാവപഠനം കൊണ്ട് മുഖത്തും ശരീരത്തിന്റെ ആനുപാതികമായ
കൃത്യതയെപ്പറ്റിയുള്ള കലാക്ഷേത്രധാരണകൾ കൊണ്ട് പാദ-ഹസ്തങ്ങളിലും നടന്ന
ഭരതനാട്യത്തിന്റെ ഇണക്കൽ പ്രക്രിയയിലേക്ക് രമ കണ്ണിചേർന്നതേയില്ല.
അതുകൊണ്ടുതന്നെ രമയുടെ നൃത്തത്തിൽ ഇപ്പോഴും അതിശൈലീകരണത്തിനു കീഴ്പ്പെടാത്ത പഴയ
തഞ്ചാവൂർ വഴക്കങ്ങൾ ദൃശ്യമാണ്. പല്ലവ ശിൽപ്പകലയിലെന്നപോലെ, മുഴുവൻ
ചെയ്യാതെയും ഇടയിൽ ധാരാളം സ്ഥലം വെറുതെ വിട്ടുകൊണ്ടും നിർമിക്കുന്ന
നൃത്തസംഗീതം. നൃത്തസങ്കേതങ്ങൾ അവയുടെ ആവർത്തനങ്ങൾക്കു വേണ്ടിയുള്ള
ബാധ്യതകളായല്ല, രചനാത്മകമായ തന്റെ ഭാവനക്കു വേണ്ടുന്ന ആയുധങ്ങളായാണ് രമ
പ്രയോജനപ്പെടുത്തുന്നത്. ഇതിനു സാധ്യമാവുന്നത് ഇണക്കമുള്ള ശരീരങ്ങളുടെ
പൊതുനിർമിതിക്കൂട്ടത്തിലേക്ക് നിന്നുകൊടുക്കാത്തതുകൊണ്ടുകൂടിയാണ്.
രംഗഭാവനയുടെ ആകാശദീപ്തികൾ

രമയുടെ കൊറിയോഗ്രാഫിയിൽ കാണുന്ന സൂക്ഷ്മസൗന്ദര്യബോധത്തിന്റെ അടിസ്ഥാനമൂല്യം
നവീനതയാണ്. ഭരതനാട്യത്തിന്റെ അതിർവരമ്പുകൾ മറികടക്കാതെ തന്നെ
സൂക്ഷ്മചാരുതയാർന്ന നവീനാനുഭവത്തെ രമ അരങ്ങിൽ പണിതെടുക്കുന്നു. ഏറ്റവും മികച്ച
ദൃഷ്ടാന്തമാണ് "മയൂർ അലാരിപ്പ്' എന്ന അഞ്ചര അക്ഷരത്തിൽ തീർത്ത അതിമനോഹരമായ
അലാരിപ്പ്. അലാരിപ്പിന്റെ സാധാരണ ഹസ്തനിലയിൽ നിന്നുമാറി, മയൂരഹസ്ത ഇരുകൈകളിലും
പിടിക്കുന്നതോടെ ശരീരഭാഷയൊന്നാകെ ആ നിലക്ക് അനുസൃതമായി മാറ്റിപ്പണിത്
നിർമിച്ചിരിക്കുന്ന ഒരപൂർവകലാശിൽപ്പമാണ് മയൂർ അലാരിപ്പ്. മാറിവരുന്ന
ഗതികളുടെ വേഗവ്യതിയാനങ്ങൾക്ക് അനുതമമായി മയിലിന്റെ വിവിധ ചലനങ്ങളെ അലാരിപ്പിന്റെ
സങ്കേതഘടനക്ക് കടുകിട പരിക്കേൽക്കാത്തവിധം വിളക്കിച്ചേർത്തിരിക്കുന്നു.
ഇരുവശങ്ങളിലേക്കും ഒരുപോലെ നൽകിയിരിക്കുന്ന കരണങ്ങളുടെ സൗന്ദര്യവും അവയുടെ
സമൃദ്ധിയും ഏതു ഭരതനാട്യനർത്തകിയെയും വിസ്മയിപ്പിക്കാൻ പോന്നതാണ്. മേൽപ്പറഞ്ഞ
ശരീരത്തിന്റെ ഭാവസംഗീതം ഏറ്റവും ലളിതവും സുവ്യക്തവുമായി കാണാനാവുക ഈ
ശുദ്ധനൃത്തത്തിന്റെ കൊറിയോഗ്രാഫിയിലാണ്.

ഒരു നിമിഷത്തിന്റെ ഭാവപ്രകർഷവൈവിധ്യത്തെ ഒരു വർണമാക്കി രൂപപ്പെടുത്തിയ
അത്ഭുതമാണ് "രംഗം നിരീക്ഷിതു രാജൻ' എന്നാരംഭിക്കുന്ന "നവരസമോഹ" രാഗമാലികാവർണം.
കൃഷ്ണന്റെ മധുരാപ്രവേശമാണ് സന്ദർഭം. മഥുരാപുരിയിലേക്ക് പ്രവേശിക്കുന്ന കണ്ണനെ
കാണുന്ന ഓരോരുത്തരുടെയും നോട്ടങ്ങൾ ഓരോ ചരണങ്ങളാക്കി
ചിട്ടപ്പെടുത്തിയിരിക്കുന്നു. മല്ലചാനൂരാദികൾ യുദ്ധോദ്യുക്തരായും കുമാരികൾ
പ്രണയപരവശരായും അമ്മമാർ വാത്സല്യത്തോടെയും കംസൻ യമദർശനമെന്ന മട്ടിൽ
ക്രോധഭാവത്തിലും മഹർഷിമാർ യതിഭാവത്തിലും - ഇങ്ങനെ കാണുന്നവരുടെ കണ്ണുകളാണ്
വർണത്തിന്റെ ഓരോ ചരണങ്ങൾ! ഓരോ ചരണത്തിലും ഓരോ സാഞ്ചാരികൾ കൊണ്ട് നിറയുന്ന
വർണത്തെ ഇടയിലുള്ള സ്വരങ്ങളിൽ നൽകുന്ന ശുദ്ധനൃത്തം കൊണ്ട് കൃത്യമായി
അന്യവൽക്കരിച്ചിരിക്കുന്നു. വെറും ഒരേയൊരു നിമിഷം - രംഗം നിരീക്ഷിക്കുന്ന കൃഷ്ണനു
മുന്നിലെ കണ്ണുകളിലെ ഭാവവൈവിധ്യം കൊണ്ട് ചമയ്ക്കപ്പെട്ടിരിക്കുന്ന ഈ വർണം
അനിതരസാധാരണമായ വൈദഗ്ധ്യം ആവശ്യപ്പെടുന്നതാണ്. സഞ്ചാരികളുടെ വൈവിധ്യത്തെ അനായാസം രമ
ശരീരവൽക്കരിക്കുന്നത് ഈ വർത്തിൽ കാണാം.

`Mad and Divine'' എന്ന പേരിൽ രമ ചെയ്ത നൃത്താവിഷ്കാരണം തീർത്തും പുതുമയാർന്ന
ഒരു അന്വേഷണമാണ്. പതിമൂന്നാം നൂറ്റാണ്ടിലെ മറാത്തി കവിയായ ജനഭായ്, പതിനാലാം
നൂറ്റാണ്ടിലെ കശ്മീരി കവി ലാലേശ്വരി എന്നിവരുടെ കവിതകളിൽനിന്ന്
പ്രചോദനമുൾക്കൊണ്ട് ഭരതനാട്യത്തിന്റെ രംഗഭാഷയിലേക്ക് അവയെ സമന്വയിപ്പിക്കുന്ന
രംഗാവിഷ്കരണമാണ് മാഡ് ആൻഡ് ഡിവൈൻ. ഭരതനാട്യത്തെ സാമ്പ്രദായിക ആഹാര്യത്തിൽ
നിന്നു മാറി, മറാത്തി - കശ്മീരി ഉടയാടകളണിഞ്ഞ് നിർവഹിക്കപ്പെട്ട ഈ
കലാപ്രകാശനത്തിൽ ഭരതനാട്യത്തിന്റെ ക്ലാസ്സിസിസവും ഉത്തരേന്ത്യൻ പ്രാചീനകവിതയുടെ
സൗന്ദര്യതലവും സമർഹമായി സമ്മേളിക്കുന്നു.

"അഖിലം മധുരം' എന്ന മധുരാഷ്ടകത്തിന്റെ ചേതോഹരമായ രംഗനിർമിതിയും "ബ്രഹ്മജലധാര'
എന്ന ഗംഗയുടെ കഥപറയുന്ന ആഖ്യാനവും അടക്കം അനേകം മികച്ച ആവിഷ്കരണങ്ങൾ രമ
വൈദ്യനാഥന്റേതായുണ്ട്. അർധനാരീശ്വരാഷ്ടകത്തെ ഉപജീവിച്ചു നിർമിക്കപ്പെട്ട നൃത്ത
ശിൽപ്പംപോലെ, സാമ്പ്രദായിക ഭരതനാട്യകൽപ്പനയിൽനിന്ന് വേറിട്ടവഴി തേടുന്ന ചില
തുണ്ട്. താണ്ഡവവും ലാസ്യവും അനുനിമിഷം മാറിവരുന്ന കൊറിയോഗ്രാഫി, പ്രാരംഭമായി
നൽകിയ കാളിദാസ ശ്ലോകത്തിൽ പറയുന്നതുപോലെ വാക്കുമർഥം ചേരുംവിധം സമ്പൃക്തമായ
രംഗരചനയാണ്. "ജീവഹ ശിവഹ, ശിവോ ജീവഹ' എന്ന ഒറ്റവരിയെടുത്ത് സംവിധാനമികവുകൊണ്ട്
ചേതോഹാരിയാക്കിത്തീർത്ത "ശിവോഹം' പോലെ സമർഥമായി രൂപപ്പെടുത്തിയ
മറ്റുചിലതുമുണ്ട്. വിസ്താരഭയത്തോടെ പറഞ്ഞുനിർത്താവുന്ന ഒന്ന്, ഇത്തരം പുതിയ
അന്വേഷണങ്ങളുടെ പാതയിലൂടെ സ്വതന്ത്രഭാവനയോടെ സഞ്ചരിക്കുമ്പോഴും പാലിക്കുന്ന
സാമ്പ്രദായിക സൗന്ദര്യമൂലകങ്ങളെപ്പറ്റിയാണ്. തനി പരമ്പരാഗതമായ ഒരു വർണം
ചെയ്യുമ്പോൾ അതിന് അനിവാര്യമായ ലാവണ്യനിയമങ്ങളെപ്പറ്റി ബോധവും ഭാവനയെ
പരിമിതപ്പെടുത്താനും രാകിമിനുക്കാനുള്ള പാകതയും രമയ്ക്കുണ്ട്. ഭൈരവിയിലുള്ള
"മോഹമാ"വർണം ചെയ്യുമ്പോൾ ശരീരത്തിന്റെ അനിവാര്യമായ ശൈലീകരണവും സൗന്ദര്യനിലയും
വേണ്ടത്ര നിഷ്കർഷയോടെ ശ്രദ്ധിക്കുന്നത് കാണാം. "മാരൻ കണൈകൾ...' എന്ന
ചരണത്തിന്റെ വിന്യാസത്തിൽ കാമദേവൻ അസ്ത്രങ്ങൾ എയ്യുന്നതിന്റെ പതിവു
ക്ലാസിക്കൽ ഭാവനയുടെ പുനരാവർത്തനത്തിനു പരിക്കേൽപ്പിക്കാതെതന്നെ പുതിയ
ഭാവനകൾക്ക് തയ്യാറാവുന്നത് കാണുമ്പോൾ നവീനതയും വേറിട്ടൊരു പാരമ്പര്യവും
കൈകോർക്കുന്നതിന്റെ സമുജ്വലദൃശ്യം രമയിൽ ദർശിക്കാം.
മൂന്നു വഴിത്തിരിവുകൾ

തന്റെ കലാജീവിതത്തെ നിർണായകമാംവിധം വഴിതിരിച്ചുവിട്ട മൂന്നു സന്ദർഭങ്ങളെയാണ് രമ
ഓർക്കുന്നത്. അവ മൂന്നും ചേർന്നാൽ രമയുടെ നൃത്ത സങ്കൽപ്പനത്തിന്റെ ഛായാപടം
ഏതാണ്ട് പൂർണമായിത്തന്നെ ചുരുൾ നിവരും.

ഒന്ന് - മയൂർ അലാരിപ്പിന്റെ കണ്ടെത്തൽ സന്ദർഭം. ഒരു സാധാരണ അലാരിപ്പായി
ചെയ്തിരുന്ന മയൂർ അലാരിപ്പിൽ വ്യത്യസ്തതക്കായി മയൂരഹസ്ത ചേർത്ത്, കണ്ണാടിക്കു
മുന്നിൽ ചെയ്യുമ്പോഴാണ്, അലാരിപ്പിൽ കൈ ഉള്ളിലേക്ക് വലിക്കുന്ന രണ്ടാം
കാലത്തിലെ പ്രയോഗത്തിൽ മയൂരഹസ്ത മയിലിന്റെ ചലനത്തോട് സാമ്യമുള്ളൊരു ചലനം സ്വയമേവ
നടന്നത്. അതൊരു തിരിച്ചറിവായിരുന്നു. ശരീരത്തിന്റെ ഭരതനങ്ങളെ സാധ്യതക്കനുസൃതമായി
ഭരതനാട്യത്തിന്റെ സങ്കേതങ്ങളെ പുനർനിർമിക്കാനുള്ള സാധ്യത തുറന്നത്
അവിടെനിന്നാണ്. പിന്നീടുള്ള മറ്റനേകം കൊറിയോഗ്രാഫികളിലൂടെ അതു മുന്നോട്ടുപോയി.

രണ്ട് - ഒരു ദിവസം മഞ്ഞുകാലത്ത് വാം അപ് ചെയ്യാതെ ദില്ലിയിലെ കൊടുംശൈത്യത്തിൽ
പ്രാക്ടീസ് ചെയ്തപ്പോൾ രമയുടെ കാൽമുട്ടിലെ എല്ലു പൊട്ടിത്തകർന്നു.
ആറുമാസക്കാലത്തെ കടുത്ത പരിശ്രമവും ചികിത്സയും കാരണം കാൽ പൂർണമായും
പൂർവസ്ഥിതിയിലായി. നൃത്തത്തിന്റെ പ്രൊഫഷണൽ കരിയർ ആരംഭിച്ചതിനുശേഷം നേരിട്ട
ഏറ്റവും ശക്തമായ ശാരീരിക പ്രതിസന്ധിയായിരുന്നു അത്. തിരിച്ചു ഭരതനാട്യ പരിശീലനം
തുടങ്ങിയപ്പോൾ, എല്ലാം മനസ്സിലുണ്ട്. പക്ഷേ, ശരീരത്തിലേക്ക് അതു വരുമ്പോൾ
മറ്റൊരു കണ്ടീഷനിങ്ങിന് ശരീരം വഴങ്ങുക എന്നത് അനിവാര്യമായി. ചുരുക്കത്തിൽ
പഠിച്ചെടുത്തവയെല്ലാം വീണ്ടും പഠിക്കുന്ന അനുഭവം. ആദ്യപഠനത്തിൽ നിന്ന് ഈ
പഠനത്തിലുള്ള വ്യത്യാസം, ഇത്തവണ എല്ലാം മനസ്സിലുള്ളതാണ് എന്നതാണ്. ഈ രണ്ടാംപഠനം
നൃത്തവ്യാകരണത്തെ അൽപം മാറിനിന്ന് കാണാനും അന്യവൽകൃതനിലയിൽനിന്ന് നൃത്തത്തെ
കൂടുതൽ സൂക്ഷ്മമായി വീണ്ടും പരിചയപ്പെടാനായി എന്നതാണ് വാസ്തവം.

മൂന്ന് - റഷ്യയിൽ ഐസിസിആറിന്റെ പരിപാടിയിൽ ഇന്ത്യയുടെ പ്രതിനിധിയായി
ഇന്ത്യയുടെയും റഷ്യയുടെയും സ്വാതന്ത്ര്യത്തിന്റെ അറുപതാം വാർഷിക പരിപാടിയിൽ രമ
പങ്കെടുക്കുന്നു. മോസ്കോയിലെ നിറഞ്ഞ ഓഡിറ്റോറിയത്തിനു മുന്നിൽ ഭരതനാട്യം ചെയ്തു.
കലാപ്രകടനത്തിനുശേഷം സദസ്സ് മുഴുവൻ എഴുന്നേറ്റുനിന്ന് കൈയടിച്ചു. വേദിക്കു
പിന്നിലേക്ക് വന്ന് ആ സന്തോഷം ആസ്വദിച്ചുകൊണ്ടിരുന്ന നിമിഷങ്ങളിൽ ഒരു കുട്ടി
വന്ന് അഭിനന്ദനമറിച്ചുകൊണ്ട് പേരെന്താണെന്ന് ചോദിച്ചപ്പോൾ അൽപ്പനേരം പേരു
മനസ്സിൽ വരാതായതിനെപ്പറ്റി രമ ഓർക്കുന്നു. ആരാണ് ഞാൻ? ഈ നൃത്തത്തെ
പ്രതിനിധീകരിക്കുന്ന ഒരു നർത്തകി, ഈ വിപുലമായ കലാവിഷ്കാരത്തെ
പ്രകാശിപ്പിക്കാനുള്ള ഒരു ഉപകരണം മാത്രം. ഞാൻ വളരെ ചെറുതും നൃത്തം എന്റെ
മുന്നിൽ വളരെ ബൃഹത്തുമാണ് എന്ന തിരിച്ചറിവിനെ അതിതീവ്രമായി അനുഭവിച്ച
സന്ദർഭമായിരുന്നു അത്. അതെ -നൃത്തത്തിലെ നവീനാന്വേഷണങ്ങൾക്ക് നിരന്തരം
പ്രാപ്തയായിരിക്കുക, സ്വന്തം നൃത്താവതരണത്തെ അന്യവൽകൃത നിലയിൽ
നോക്കിക്കാണാനാവുക, ഇവയ്ക്കൊപ്പം തന്നേക്കാൾ എത്രയോ വലുതാണ് താൻ
പ്രതിനിധീകരിക്കുന്ന കലാവിഷ്കാരം എന്ന ബോധ്യമുണ്ടാവുക.

ഈ മൂന്നു സവിശേഷ ഗുണങ്ങൾ തന്നെയാണ് ആധുനികകാലത്തിലെ ഒരു നർത്തകിയുടെ സ്വത്വത്തെ
നിർണയിക്കേണ്ടത്. അവ മൂന്നും രമയിൽ കൃത്യയിൽ ഒത്തുചേർന്നിരിക്കുന്നു.
തിരസ്കരണങ്ങൾക്ക് കൈയെത്തിപ്പിടിക്കാവുന്ന നിലയിൽനിന്ന് സ്വപ്രയത്നം കൊണ്ട് രമ
വിമോചിതയാവുകയും ചെയ്തിരിക്കുന്നു. രമയുടെ പുത്രിയായ ദക്ഷിണാവൈദ്യനാഥനും അമ്മയുടെ
വഴിയെ നൃത്തരംഗത്തുണ്ട്. മകൾക്ക് നൃത്തം പഠിപ്പിച്ചുതുടങ്ങുന്നതോടെയാണ്
രമാവൈദ്യനാഥനിലെ ടീച്ചർ ഗൗരവമായി രൂപപ്പെടുന്നത്. അനേകം ശിൽപ്പശാലകളിലൂടെയും
ദില്ലിയിലെ ഗണേഷ് നാട്യാലയ എന്ന നൃത്ത പഠനകേന്ദ്രത്തിലൂടെയും നിരവധി പുതിയ
നർത്തകർക്ക് രമാവൈദ്യനാഥൻ മാർഗനിർദേശം നൽകുന്നു. സന്താനരാജിന്റെ
പേരിടാച്ചിത്രത്തിന് ഒരു പേരു നൽകുന്ന സാഹസത്തിന് ഇനി മുതിർന്നു
നോക്കാവുന്നതാണ് - "രമയുടെ അരങ്ങിന് ഒരു പ്രകൃതിദൃശ്യം'
